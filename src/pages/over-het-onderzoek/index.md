---
templateKey: about-page
path: /over-het-onderzoek
title: Over het onderzoek
---
### Waarom dit onderzoek?

Scholen geven aan dat ze steeds vaker leerlingen zien die problemen hebben met spanning, angst of depressiviteit. We kennen wel een aantal dingen die het risico op dit soort problemen verhogen. Bijvoorbeeld stressvolle gebeurtenissen. Maar we weten nog veel minder goed of er dingen zijn die school kan doen om het risico op dit soort klachten te verkleinen. 

In het *u-can-feel* onderzoek kijken onderzoekers van Hogeschool Windesheim, de Rijksuniversiteit Groningen en de Universiteit Leiden samen met Zwolse middelbare scholen hoe schoolse zaken te maken hebben met klachten zoals spanning, angst en depressiviteit. Maakt het uit hoeveel toetsen leerlingen hebben? Of hoe goed ze op kunnen schieten met hun leraren? Zijn er dingen die ervoor zorgen dat leerlingen met klachten toch gewoon naar school kunnen gaan? Is er een verband met het verzuim van leerlingen?

Het **doel van dit onderzoek** is om praktisch toepasbare kennis te verkrijgen over angst en depressiviteit op de middelbare school. Dit kunnen scholen bijvoorbeeld gebruiken als ze leerlingen met (beginnende) klachten begeleiden. Maar ook om bijvoorbeeld te proberen om dit soort klachten te voorkomen.

### Kan iedereen meedoen aan dit onderzoek?

Alleen leerlingen in bepaalde klassen van de deelnemende middelbare scholen kunnen meedoen aan het onderzoek. Leerlingen die mee kunnen doen, worden daarvoor uitgenodigd door hun school. Het is niet verplicht om mee te doen als je een uitnodiging ontvangt. Je beslist zelf of je mee wil doen. Voor leerlingen jonger dan 16 vragen we ook aan de ouders toestemming. 

### Wat houdt meedoen aan het onderzoek in?

Het onderzoek loopt van september 2020 tot maart 2024. We vragen leerlingen die meedoen om tijdens een periode van ongeveer twee jaar elk half jaar een vragenlijst in te vullen. In totaal dus vijf keer. Het invullen van de vragenlijst zal ongeveer 45 minuten duren. Het invullen kan gewoon op een computer of op je telefoon. De vragen gaan vooral over hoe het met je gaat en over school.

We vragen sommige leerlingen ook om mee te doen aan een dagboekstudie. Deze leerlingen vragen we om een jaar lang elke week een paar vragen te beantwoorden over school en over hoe het gaat. Het invullen duurt een paar minuten en kan gewoon op de telefoon via de app. Hier krijg je wekelijks een kleine vergoeding voor. 

Wil je uitgebreidere informatie over het onderzoek, bijvoorbeeld over hoe wij omgaan met je privacy? Je kunt op de volgende links de volledige informatie voor onderzoeksdeelnemers vinden:

[Informatie voor leerlingen van 15 of jonger](https://u-can-feel.nl/img/informatieformulier_kind16min.pdf)

[Informatie voor leerlingen van 16 of ouder](https://u-can-feel.nl/img/informatieformulier_kind16plus.pdf)

[Informatie voor ouders van leerlingen van 15 of jonger](https://u-can-feel.nl/img/informatieformulier_ouders16min.pdf)

[](https://u-can-feel.nl/img/informatieformulier_ouders16min.pdf)Heb je nog vragen over wat meedoen aan het onderzoek voor jou inhoudt? Dan kun je altijd contact opnemen met de contactpersoon op jouw school of met de onderzoekers.  Op de contactpagina kun je onze emailadressen en telefoonnummers vinden.